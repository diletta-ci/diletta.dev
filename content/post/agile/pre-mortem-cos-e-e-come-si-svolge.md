---
title: "Pre-mortem: cos'è e come si svolge"
description: "Si dice che prevenire sia meglio che curare. Non c'è detto migliore per descrivere un pre-mortem."
date: 2023-01-24
tags: ["agile"]
---

In un articolo precedente ho già parlato del [post mortem](../un-post-mortem-senza-colpe/), di come assicurarsi che sia senza colpe e di quali siano gli obiettivi.

Capire quando è il caso di fare un post mortem è forse più semplice. Il _danno_ è già stato fatto.
Invece il pre-mortem serve proprio ad evitare il danno, a prevenire degli errori, immaginare il futuro e trovare la strada migliore.

- - - -
## Cos’è e quando abbiamo bisogno di un pre-mortem
Per spiegare a cosa serve il pre-mortem, Iniziamo con una citazione:

> _The time to repair the roof is when the sun is shining._ **John F. Kennedy**  

Tradotto significa: “Il momento di riparare il tetto è quando splende il sole”.

Un po’ come il nostro “prevenire è meglio che curare”. A questo punto direi che l’obiettivo di un pre-mortem è facilmente individuabile: **analizzare la sfida davanti a noi per identificare le possibili cause di fallimento in modo de avere un piano chiaro per aggirarle.**

Visto così ci si potrebbe chiedere perché allora non fare sempre una sessione di pre-mortem, in modo da evitare qualsiasi problema futuro. 
La verità è che questo tipo di riunioni sono molto lunghe, oltre al fatto che è difficile pensare a tutto preventivamente. 

Un pre-mortem è davvero utile quando la sfida davanti a noi e al nostro _team_ è grande, impegnativa e difficile. 
Riunire tutti in una stanza e pensare a cosa può andare storto, pensare a tutti i problemi e le difficoltà che potrebbero nascere è utile per sentire tutti i punti di vista ma sopratutto anticipare quei problemi che potrebbero arrivare, applicando delle soluzioni per non trovarsi in quel punto, e aggirare i possibili futuri problemi.

Bisogna poi tenere conto il bagaglio del _team_. Che sia un _team_ appena nato o che abbiano già lavorato insieme, ognuno porterà a questa riunione il suo carico di esperienza. Questo renderà la _meeting_ ricca e fruttuosa.

Suona un po’ come un [post mortem](../un-post-mortem-senza-colpe/) al contrario, non trovate?

## Organizzare il _pre-mortem_
Come dicevo, agevolare un pre-mortem richiede parecchio **tempo**: di preparazione, della riunione in se, ma anche di lavoro post evento per trarre le conclusioni e lavorare sulle azioni da fare, o _action points_, trovati insieme al _team_. 

Al momento di preparare la meeting, bisogna tenere conto che avremo bisogno di almeno **due ore** ininterrotte di tempo e che **tutte** le parti interessate, o _stakeholders_, devono poter **partecipare**. 

## Come si svolge, concetti di base e passaggi
Il facilitatore della riunione, o una persona designata, deve prendere appunti durante tutto il tempo.

Come qualsiasi altra riunione, è di fondamentale importanza chiarire **l’obiettivo** e **come** si svolgerà la _meeting_ prima di iniziare.
Nel caso del pre-mortem forse questo passaggio ha un’ulteriore importanza, in quanto è necessario che il gruppo di concentri e immagini cose non ancora accadute, ma futuri possibili problemi.

Fornitevi di lavagna, fisica o virtuale, per lavorare come un gruppo e rendete chiari a tutti i concetti principali, che sono:

1. **Il progetto**: per evitare di divagare, bisogna selezionare un progetto in concreto, o una fase di esso.
2. **Il fallimento**: immaginate che il progetto fallisca miserabilmente.
3. **La lista**: fate una lista delle possibili cause del fallimento, ma attenzione, è importante che le cause siano:
	* **Realistiche**: evitiamo idee paranoiche del tipo _fine del mondo_.
	* **Interne**: lavoriamo su qualcosa che possiamo effettivamente cambiare, non qualcosa di esterno su cui non abbiamo potere d’azione.
4. **Le priorità**: riorganizzare la lista, dalla più minacciosa e probabile alla meno.
5. **Le soluzioni**: procedere con il gruppo di discussione, _brainstorming_, su come risolvere ognuno dei problemi trovati.
6. **Il cosa fare**: creazione di _action items_, concrete azioni da compiere per cui il fallimento non accada.

Il mio _team_ lavora da remoto, tutte queste attività avvengono quindi in video chiamata. 
Per facilitare il lavoro di gruppo io solitamente uso [Miro](http://miro.com/), che permette di avere una **lavagna collaborativa e virtuale** dove è facile disegnare, incollare immagini esterne, emoji o semplicemente prendere appunti.

![Esempio di lavagna su Miro che ho usato per un pre-mortem](/miro-pre-mortem.png)
_Esempio di lavagna su Miro che ho usato per un pre-mortem_


- - - -
Finita la riunione ci sarà molto su cui lavorare, ed è probabile che molte delle azioni evidenziate ricadano sul team di Prodotto o sull’engineering manager del team. 
Questo è abbastanza normale, considerato il fatto che il progetto deve ancora iniziare e siete probabilmente in una fase di pianificazione. 
Quando ci sono azioni più concrete, starà sempre all’engineering manager vegliare sul lavoro e sui processi per far si che non ci si dimentichi di questa famosa lista dei fallimenti possibili e di come il _team_ abbia deciso di affrontarli.

Chiudo con un’altra citazione, per rafforzare il concetto di pre-mortem e quanto possa essere utile per rafforzare il nostro team e affrontare un nuovo progetto positivamente.

> _If I had only one hour to save the world, I would spend fifty-five minutes defining the problem, and only five minutes finding the solution._ **Albert Einstein**  
